# O Tanečnom divadle BRALEN

Čo povedať pár vetami o súbore, ktorý vznikol v dobe, keď väčšina z vás, ktorí čítate tieto riadky, ste bola len zbožným prianím vašich rodičov. Za 49 rokov tmolenia sa po javiskách sme zažili a videli už všeličo. 

##  Zaciatky

Od krúžku šikovných nôh (rok 1975) cez profesionálny súbor  (1997), až po kolektív mladých amatérov bojujúcich o záujem dnešného digitálneho tanečníka i diváka (2016).

Od opatrného dokazovania, že aj napriek tomu, že niekedy tancujeme bosí, nešlo nám o znevažovanie Československa ako veľkovýrobcu topánok (1982), cez reprezentáciu  vyspelosti našej kultúry na tých najprestížnejších javiskách sveta (1990 - 2009).

Od obrovskej radosti nad úžasnými novoprijatými tanečníkmi, ktorí na konkurze vyzerali tak, že posunú obzory braleňáckeho repertoáru do nových diaľav po sklamanie, že sa neboli schopní naučiť ani prvú choreografiu.

## Zaciatky 2

Od smútku, že v prípravke sú len deti, ktoré nemajú na braleňácky repertopár, až po prekvapujúcu radosť pri standing ovation publika po ich výkonoch na javiskách doma, v štátoch EU, ale aj v USA či Japonsku.

Od veľkej úcty k našej práci, tanečníkom, choreografom a ľuďom v zázemí, po pohŕdanie a nezáujem o nič, čo sa týka Bralenu.

Od absolútnej neznalosti čo je to Bralen, čo robí, až po neutíchajúci obdiv k všetkému braleňáckemu.

Od prekvapenia v pohľadoch, keď na zraňujúcu otázku “A Bralen ešte existuje?” odpovedáme “Áno, Bralen stále ešte existuje” až po sklamanie v tvári diváka, ktorý pred plagátom “Vypredané” musí čakať do ďaľšieho predstavenia.

Od čias, keď Správna rada vyberala, komu povolí sponzorovať Bralen, po zúfalý pohľad na stav účtu a blížiace sa termíny splatnosti faktúr.

A v tejto húpačke by sme mohli pokračovať ešte dlho. Podstatné však je, že Bralen robí to čo chce, vie a stále dokáže zapĺňať hľadiská divákmi, ktorí napriek povrchnosti dnešnej doby mu rozumejú a po zhliadnutí predstavenia sa cítia bohatší o také hodnoty ako emócie, krása, porozumenie. 

A to je parádny dôvod k zavretiu sa na ďaľšie hodiny na sálu pri výchove tanečníkov a tvorbe nových choreografií.
 

## TD Bralen v číslach k dnešnému dňu:

V Bralene začalo svoju tanečnú kariéru viac ako 1700 tanečníkov a na Slovensku je ťažko nájsť tanečný projekt, v ktorom by nepôsobil odchovanec Bralenu.

Do súborovej skupiny sa cez Prípravky prepracovalo 284 tanečníc a tanečníkov.

S Bralenom doteraz spolupracovalo 74 pedagógov z 12 štátov sveta: Slovensko, Česká republika, Rakúsko, Nemecko, Holandsko, Francúzsko, Veľká Británia, USA, Brazília, Kanada, Južná Afrika a Pobrežie Slonoviny.

V repertoári Bralenu bolo 74 choreografií od 23 choreografov zo 7 štátov sveta: Slovensko, Česká republika, Maďarsko, Veľká Británia, Francúzsko, USA a Brazília.

Svojou cestou za divákmi Bralen opásal Zem viac ako 6 krát.

Bralen videli diváci v 18 štátoch sveta: Česká republika, Maďarsko, Poľsko, Nemecko, Rakúsko, Srbsko a Čierna hora, Grécko, Švajčiarsko, Taliansko, Francúzsko, Veľká Británia, Rusko, Washington D.C., Pensylvánia, Maryland, New Jersey, Michigan, Japonsko.

Predstavenia Bralenu videlo viac ako 500 000 divákov.

Počet predstavení Bralenu presiahol číslo 900.

Počet zahraničných zájazdov je 82.

V období 1985 až 1993 zorganizoval Bralen 5 ročníkov Medzinárodného festivalu moderného tanca.

Počet víkendových tanečných seminárov nazývaných Weekend worshop WW dosiahol číslo 135 a týždňových Letných škôl tanca 116.

Svojimi predstaveniami Bralen obohacuje kultúrny život Bratislavy, Slovenska a reprezentuje vo svojom žánri slovenskú kultúru i v zahraničí.

Značka Bralenu je synonymom kvality, dynamiky, spoľahlivosti a perspektívy.